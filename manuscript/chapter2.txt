# Esimene Päev
   
Mulle on kogu aeg meeldinud hambaid pestes iseenesele silma vaadata. Iseendaga tõtt vaadata, nagu kassid, et kes pea enne ära keerab. Mulle meeldib mõelda, et mul on lahked silmad, nagu poliitikutel valimisreklaamides. Kuid mul on kindlasti ka sügavad silmad, tähendusrikkad. Mõtlikud ja natuke kurvad. Naistele meeldivad kurvad silmad. Naistele meeldib mehi parandada, kuigi see neil kunagi ei õnnestu. Aga neile meeldib üritada.

*Esimene* päev on alati kõige raskem, sest tuleb ennast kehtestada. Imelik, et ma ei ole kunagi mõelnud selle peale, et ma paistan praegu nagu poksija enne tähtsat matši. Valmis tapma, sadakümme protsenti pühendunud. Väike krõks ja ma vallandan põrgu.

- Raúl, on aeg, meil algab kohtumine.
- Jah, kohe tulen, vastan.

Kell on 15:30 ja ma pesen hambaid. Jälle. Täna hommikul ma veel ei teadnud, et see käib kontoritöö juurde, ma ei ole enam koolis. Hambaid tuleb pesta enne igat kohtumist ja vähemalt 3 korda tööpäeva jooksul. Lisaks veel ka hommikul ja õhtul. Õhtul tuleb ka hambaniiti kasutada. Hommikul läheb juustesse geel. Igal pool on naisi kellele on vaja muljet avaldada, isegi kui ma neid ei taha. Õige on näidata neile millest nad ilma jäävad, ühiskond ootab seda mult. See on surve ja ma surun vastu.
