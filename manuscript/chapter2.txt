# Esimene Päev
   
Mulle on kogu aeg meeldinud hambaid pestes iseenesele peeglist silma vaadata. Iseendaga tõtt vaadata, nagu kassid, et kes pea enne ära keerab. Mulle meeldib mõelda, et mul on lahked silmad, nagu poliitikutel valimisreklaamides. Ma olen otsinud neist kurjust ja külmust, kuid ma ei ole seda veel ära õppinud. Mul on kindlasti ka sügavad silmad, tähendusrikkad. Mõtlikud ja natuke kurvad. Naistele meeldivad kurvad silmad. Naistele meeldib mehi parandada, kuigi see neil kunagi ei õnnestu. Aga neile meeldib üritada.

*Esimene* päev on alati kõige raskem, sest tuleb ennast kehtestada. Imelik, et ma ei ole kunagi mõelnud selle peale, et ma paistan peeglist nagu poksija enne tähtsat matši. Valmis tapma, sadakümme protsenti pühendunud. Väike krõks ja ma vallandan põrgu.

- "Raúl, on aeg, meil algab kohtumine."
- "Jah, kohe tulen," vastan.

Kell on 15:30 ja ma pesen hambaid. Jälle. Täna hommikul ma veel ei teadnud, et see käib kontoritöö rutiini juurde, ma ei ole enam koolis. Hambaid tuleb pesta enne igat kohtumist ja vähemalt 3 korda tööpäeva jooksul. Lisaks veel ka hommikul ja õhtul. Õhtul tuleb ka hambaniiti kasutada. Hommikul läheb juustesse geel. Igal pool on naisi kellele on vaja muljet avaldada, isegi kui ma neid ei taha. Õige on näidata neile millest nad ilma jäävad, ühiskond ootab seda mult. See on surve ja ma surun vastu.

Koosolekuruum on neljateistkümnenda korruse keskel asuv kuubik. Selle ümber asuvad teised kuubikud mis on teised koosolekuruumid. Nende ümber on omakorda töötajate töökohad, kuubikud. See labürünt katab terve korruse. Juba hommikul sain ma aru, et ma ei saa oma kuubikut. Uued töötajad töötavad ühiskuubikus, 2-meetri pikkuse ja 40cm laiuse laua taga, neljakesi. Töötaja on uus esimesed 3 aastat, peale seda tal tekivad õigused. Õigused on välja teenitud.



